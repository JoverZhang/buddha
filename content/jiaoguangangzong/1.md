---
title: 第一章
---

> 佛祖之要教观而已矣

::: master
佛者十号之一是半梵语具足应云佛陀。华言觉者，觉有三义，谓自觉、觉他、觉满。言自觉者异凡夫，凡夫背觉合尘。诸佛背尘合觉。所以与凡夫异也。二觉他者异二乘。二乘发心自度。诸佛始终利他。故异二乘也。三觉满者异菩萨。菩萨在因地。众德未备。诸佛果满万德全彰。故与菩萨异也。

所谓三觉圆、万德具，故名为佛。通指十方三世诸佛，以佛佛道同，故也。祖者，宗也。悟佛心印，继道传灯，人天所宗，为世所敬，故称为祖。通指历代祖师也。要者，总要也。佛祖事业，虽广大精微，要之不外乎自行因果、化他能所。自行因果，非观无由尅证。化他能所，非教无以利物。教观乃佛祖自行化他之总要，故曰佛祖之要教观而已矣。而已矣者，无余之词。言佛祖境界，虽广阔深远，以教观二字该摄罄无不尽矣。

二教观相成。
:::

> 观非教不正，教非观不传。

::: master
观之一字，指一切行门，大小观法而言。教之一字，指如来一代所说语言文字而言。无论何等行门。何等观法。设非如来之教不足以定其邪正。故曰观非教不正，经云，作是观者，名为正观。若他观者，名为邪观。教有成观之功，明矣。若但知如来十二分教，而不知揽教照心，则妙义不彰，见地不发，斯教便不足流行于世。故曰，教非观不传，欲传大教，须以观道为先务，观有成教之功，明矣。是则教观相成之旨，如示诸掌焉。
三教观相失
:::

> 有教无观则罔，有观无教则殆

::: master
有教无观则罔者，但有语言文字之教，全无妙观照心，是为学而不思，亦所谓有闻无慧，究竟茫无受用。曰罔，是为徒有名教，而不见其功，犹如说食数宝，说食难以止饥，数宝安得免贫。故华嚴经云，譬如贫窮人，日夜数他宝，自无半钱分，于法不修行，其过亦如是。智论云，多闻无智慧，亦不知实相，譬如大明中，有灯而无照，此皆偏闻之失也。妙玄称为把刃自伤，解牵恶道，岂止徒然无益耶。有观无教则殆者，但有观心之功，而全昧教相，是为思而不学，亦所谓有慧无闻。如此行者，难免堕坑落堑，故曰有观无教则殆。殆、险也。然而有观无教，如无闻比丘，将四禅为四果，未得谓得。未证谓证。堕增上慢。智论云，有慧无多闻。是不知实相。譬如大暗中。有目无所见。此偏观之失也。妙玄目为把炬自烧。行牵恶道。可见教观二途，不可偏攻。偏则成失。教观兼明。解行并进。于道始可希冀。妙玄云：欲免贫窭，当勤三观。欲免上慢，当闻六即。旨哉言矣，释义问，教观止约自行化他，本无二理，何得云有教无观、有观无教耶？答：得意之人，举一教字，教为法界，便具观法，不必更别言观。举一观字，观为法界，便具教法，不必更别言教。祇因众生但认语言为教，不能与观相应，但认功夫为观，不能与教相应。故设做功夫，不以教印，则盲修瞎炼，未免邪行险径。名之为殆。犹所云，思而不学也，设学文字，不解观心，则说食数宝，究竟茫然无受用。名之为罔。独所云学而不思也。

二标教观旨趣为三。初标，列教观。二，解行归趣。三，结题权实。初又二，初总标。二列示。
:::
